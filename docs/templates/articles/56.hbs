<main id="article">
    <h1>
        <span class="title">1956-os forradalom és szabadságharc</span>
    </h1>

    <section>
        <h2>Rákosi felemás leváltása</h2>
        <p>
            1953 márciusában
            meghalt Sztálin. Hruscsov és a szovjet vezetés többi tagja
            érzékelte, hogy a szovjet blokk államaiban gazdasági és társadalmi feszültségek jelentkeztek. A szovjetek által levert
            kelet-berlini felkelés (1953. június) is közrejátszott abban,
            hogy a változások mellett döntsenek. Így történt ez Magyarország esetében is, ahol az életkörülmények rohamos
            romlása közepette a gazdasági mutatók messze elmaradtak a várttól.
        </p>
        <p>
            Moszkvába rendelték a magyar pártvezetést, és utasították a hibák kiküszöbölésére (amelyeket korábban éppen
            Moszkva parancsára követtek el). Rákosiék szemére vetették a személyi kultuszt, az erőltetett iparosítást, a törvénytelenségeket. A szovjet pártvezetésen belüli erőviszonyok
            azonban még nem váltak egyértelművé, ezért Magyarországon sem teremtettek egyértelmű helyzetet. Rákosit lemondatták a kormány éléről, és Nagy Imrét (aki eddig
            begyűjtési miniszter és Moszkva számára megbízható politikus volt) ajánlották erre a tisztségre. De – szóbeli megrovás mellett – Rákosi maradhatott a párt élén. Vele együtt a
            sztálinizmus is „hivatalban maradt”. Ezzel a párton belüli
            „oszd meg és uralkodj” felemássággal a meghatározó döntéseket Moszkva megtarthatta magának, és – akarva-akaratlanul – szabadjára engedte a hatalmi harcot hazánkban.
        </p>
    </section>

    <section>
        <h2>Nagy Imre a kormány élén</h2>
        <p>
            A szovjet vezetés
            által eldöntött változásokról az ország Nagy Imre, a Minisztertanács elnökének országgyűlési beszámolójából értesült.
            A beszéd váratlanul érte a lakosságot és a párttagságot is.
            Már az is szokatlan volt, hogy az „új szakasznak” elkeresztelt
            jelentős irányváltást nem a pártvezető jelenti be egy pártértekezleten, hanem a miniszterelnök az Országgyűlésben,
            amely a korábbi években meglehetősen súlytalanná vált.
            Nagy Imre kilátásba helyezte az Országgyűlés szerepének
            növelését, az aránytalan s az ország adottságaitól idegen
            nehézipari fejlesztés mérséklését, az erőszakos téeszesítés
            visszafogását és a törvénytelenségek megszüntetését. Ezek
            a változások azonban a rendszer alapjait nem érintették, továbbra is a pártállam működött, a párt főtitkára Rákosi
            Mátyás maradt, s az történt Magyarországon, amit a szovjet
            vezetés akart.
        </p>
        <p>
            Az internálásokat felfüggesztették, a koncepciós perek
            kommunista és szociáldemokrata meghurcoltjainak ügyét
            elkezdték felülvizsgálni, s a koncepciós perekben szabadságvesztésre ítélteket szabadlábra helyezték, jelentős részüket rehabilitálták. A régi világ „osztályellenségei”, a
            kisgazda és más polgári politikusok, az egyháziak helyzete
            nem változott. A rehabilitáltak visszakerülhettek a pártba,
            később esetleg annak vezetésébe is. Egy részük Nagy Imrével szimpatizált. Mások – így Kádár János is – szabadon
            bocsátásuk után előbb kivártak, egy idő után pedig mind
            Rákosival, mind Nagy Imrével együttműködtek. 
        </p>
        <p>
            Leállították az erőszakos téeszesítést, sőt engedélyezték
            a téeszekből való kilépést is. A közhangulat javítása érdekében erőfeszítéseket tettek a közellátás jobbítására, emelték
            a béreket, s néhány termék árát csökkentették. Egy sor, az
            ország erőforrásait meghaladó vagy szükségtelen nagyberuházást leállítottak, köztük a budapesti metró építését is.
            Csökkentették a parasztság terheit, és növelték a közszükségleti cikkeket gyártó könnyűipar szerepét.
        </p>
    </section>

    <section>
        <h2>Hatalmi harcok - Rákosi ellentámadása</h2>
        <p>
            A hatalom azonban továbbra is a párt kezében
            maradt, melynek politikáját Moszkvában határozták meg.
            Moszkvában viszont a külpolitikai feszültségek miatt átmenetileg újból a keményvonalas politika hívei kerültek előtérbe. Emiatt Rákosi elérte Nagy Imre menesztését (1955.
            április). Hegedüs András lett a Minisztertanács új elnöke,
            aki Rákosi embere volt, s a valódi hatalom ismét Rákosi kezébe került. Nagy Imre a pártvezetés felszólítására sem volt
            hajlandó önkritikát gyakorolni. Kizárták a pártból (1955. december), de nem mertek fellépni ellene és a mögötte felsorakozó néhány kommunista ellen a korábbi módszerekkel.
            Pártfegyelmiket, áthelyezéseket alkalmaztak, ám nem tartóztatták le, és nem fogták perbe őket. Nagy Imre – csendesen szimpatizáló értelmiségi holdudvarral – pártonkívüliként is politikai tényező maradt, s támogatói a rendszer
            kritikusaivá váltak.
        </p>
        <p>
            <img src="./images/105.jpg">
            Nagy Imre félreállítása után a külpolitikai helyzet és a
            Szovjetunióban folyó hatalmi harc Rákosi számára egyre
            kedvezőtlenebbül alakult. Az SZKP (Szovjetunió Kommunista Pártja) XX. kongresszusán (1956. február) Hruscsov a
            Sztálin idején elkövetett hibák kijavítását tűzte ki célul. Az
            1953 óta növekvő számú magyar pártellenzéket egyre bajosabb volt elhallgattatni, s mellettük a fiatal kommunista értelmiséget tömörítő új fórum, a Petőfi Kör összejövetelein
            is egyre élesebben bírálták a pártvezetést. 
        </p>
        <p>
            A nehéz évek közepette a magyar sport egyik aranykorát élte. A rendszer politikai okokból támogatta a sportot,
            nemzetközi sikereket remélve. A magyar sport hozta is az
            eredményeket, sportolóink az 1952-es helsinki nyári olimpián 16 aranyérmet szereztek (ez volt az eddigi legjobb szereplésünk). A labdarúgás a korábbiakhoz hasonlóan kiemelten népszerű volt, s a magyar foci a nemzetközi élvonalba
            tartozott. A magyar válogatott, amelyet „aranycsapatnak”
            is neveztek, 1953-ban Londonban megverte az otthonában
            addig veretlen angol válogatottat. A híres 6:3 óriási lelkesedést váltott ki. Ezt követően hatalmas várakozás előzte
            meg az 1954-es labdarúgó-világbajnokságot. Az aranycsapat kivívta a döntőbe jutást, de a Németországi Szövetségi Köztársaság csapatával szemben alulmaradt. A vereség
            – mutatva a foci jelentőségét – utcai zavargásokhoz vezetett, melyet csak karhatalommal lehetett megfékezni.
        </p>
        <p>
            A szovjet vezetés az erősödő magyarországi elégedetlenség hatására Rákosi Mátyás lemondatása mellett döntött (1956. július). (Rákosi „gyógykezelésre” a Szovjetunióba távozott, és onnan többé nem is tért vissza.) A helyére
            ültetett Gerő Ernő kinevezése sem nyugtatta meg az elégedetlenkedőket, hiszen Gerő a Rákosi-rendszer második
            emberének számított. A kommunista ellenzék Nagy Imre
            köré csoportosult. Rákosi, majd Gerő mögött az 1945 után
            kinevelt pártapparátus többsége állt, akiket alapvetően a
            párthűség alapján választottak ki, s ezért félelemmel tekintettek a változásokra. Nagy Imrét és a mögötte felsorakozó
            pártellenzéket revizionistáknak nevezték el, ami az akkori
            sztálinista szóhasználatban szitokszó volt.
        </p>
        <p>
            1956. október második felében az egyetemi ifjúság szervezetei sorra kiváltak a kommunista ifjúsági szervezetből
            (DISZ), és független mozgalmat alapítottak Szegeden, a Magyar Egyetemisták és Főiskolai Egyesületek Szövetségét, a
            MEFESZ-t. A hatalom nem lépett fel ellene, s az események
            felgyorsultak. A fővárosban és a vidéki egyetemi központokban létrejövő MEFESZ-szervezetek határozott követeléseket fogalmaztak meg. Ezek tartalmazták többek között a
            demokratikus viszonyok és a szabadságjogok helyreállítását, a tervgazdaság felülvizsgálatát, a munkások bérének
            emelését, az ország politikai rendszerének megújítását, a
            nemzeti jelképek visszaállítását, a szovjet–magyar viszony
            kölcsönösségi alapokra helyezését, a szovjet csapatok kivonulását Magyarországról. 
        </p>
    </section>

    <section>
        <h2>A forradalom előestéje</h2>
        <p>
            1956. október 22-én
            a mai Budapesti Műszaki Egyetem aulájában a diákság tanáraival együtt éjszakába nyúló nagygyűlést tartott. Pontokba szedve fogalmazták meg követeléseiket (16 pont).
            A pontok részben a Nagy Imre programjához, személyéhez
            (alakítson kormányt) kapcsolódó elvárásokat tartalmazták.
        </p>
        <p>
            Azonban a diákság ekkor már ennél többet akart: valódi demokráciát, többpártrendszert, Rákosiék bíróság elé állítását, a szovjet befolyás megszüntetését, függetlenséget és a
            Lengyelországban is megjelent ellenállással való szolidaritást. Küszöbön állt a forradalom. 
        </p>
    </section>

    <section>
        <h2>A forradalom kitörése</h2>
        <p>
            <img src="./images/107.jpg">
            A követeléseket megfogalmazó egyetemi ifjúság a Petőfi Kör támogatásával
            1956. október 23-ára tüntetést hirdetett a lengyel felkelőkkel való szolidaritás kifejezésére a budapesti Bem térre.
            A szerveződő tüntetést először betiltotta a pártvezetés –
            amelynek többsége éppen Jugoszláviában tárgyalt Titóval –,
            majd később engedélyezte. A felvonulás – a szolidaritáson
            túl – nyilvánvalóan elsősorban belpolitikai tartalommal bírt,
            a demokratizálás melletti kiállást jelentette.
        </p>
        <p>
            <img src="./images/108.jpg">
            A Budapesti Műszaki Egyetemtől, illetve az Eötvös Loránd Tudományegyetem mellől induló tüntetés délután
            három órakor kezdődött. A Bem téren összegyűlt közel
            ötvenezer ember szabadságot, a demokratikus viszonyok
            helyreállítását, a magyar önállóság megteremtését és Nagy
            Imre miniszterelnöki kinevezését követelte. 
        </p>
        <p>
            Az egyetemisták megmozdulásához késő délután a budapesti munkásság is nagy számban csatlakozott. A tüntető
            tömeg a Bem térről az Országház elé vonult, és Nagy Imre
            személyes megjelenését, beszédét követelte.
        </p>
        <p>
            <img src="./images/111.jpg">
            A Kossuth téren összegyűlt több tízezer ember többsége
            Nagy Imre csillapító szavai ellenére sem tért haza. Jelentős
            részük a Dózsa György úti Sztálin-szoborhoz vonult, hogy
            ledöntse azt. A tüntetők másik fele a Magyar Rádió épületéhez ment, hogy a követeléseiket nyilvánosságra hozzák.
            A Rádiónál azonban a hatalom nem engedélyezte a követelések beolvasását, helyette Gerő Ernő beszédét közvetítette. Gerő az addig történteket ellenforradalomnak minősítette, kiállt a Szovjetunió mellett, így beszéde olaj volt a
            tűzre. Az egyre feszültebb hangulatban a rádió ÁVH-s védői
            közül valaki a tömeg közé lőtt: az indulatok elszabadultak,
            kitört a fegyveres felkelés, a forradalom.
        </p>
        <p>
            A felkelők a fegyverraktárakból, rendőröktől, illetve kivezényelt katonáktól szereztek fegyvereket, s a harc a főváros több pontján fellángolt. A budapesti rendőrök zöme
            nem fordult a nép ellen. A megmozdulásokat a hajnalban
            gyalogsági kíséret nélkül érkező szovjet páncélosok sem
            tudták leverni. Sőt, megjelenésük csak tovább bőszítette a
            tömeget, s a harcok kiszélesedtek. Kezdetét vette a szabadságharc. 
        </p>
    </section>
</main>